Mabaki ya feri ambayo ilihusika katika ajali ziwani Victoria jana jioni tayari yamepatikana na kuopolewa hadi ufuoni, na yatakabidhiwa mmilika wa feri hiyo kwa jina MV Rigiti. Kulingana na Kapteni Jotham Odera kutoka katika kitengo cha wanamaji wa kenya Coast Guard Services, haijabainika wazi chanzo cha ajali hiyo, iliyotokea saa kumi na nusu jioni wakati chombo hicho kilikuwa kikitoka katika kisiwa cha Mageta kuelekea Usenge. Abiria kumi na wafanyikazi watano walinusurika, baada ya mawimbi makali kuvunja upande mmoja wa feri hiyo ambayo kwa miaka imekuwa ikisafirisha abiria kutoka Usenge hadi Mageta.